#import("/estilo.typ"): *

#show: Artigo.with(
    titulo    : [O efecto Dzhanibekov],
    subtitulo : [Un fenómeno físico que conecta aos mongois, Euler e... a fin do Mundo?],
    autoria   : [Martín Alberto Häderli Revuelta],
    tema      : "DIVULGACIÓN",
)

#columns[

    É a vez de adentrarse nunha das conexións máis curiosas da física: como
    poderían conectarse o Imperio mongol, a fin da carreira espacial entre a URSS e
    os EUA, a apocalipse e, como non, Euler? Prepárate, porque quizais terminamos
    dando... algunha que outra volta; imos, pois, falar do _Efecto Dzhanibekov_.

    == A historia

    O punto de partida da nosa aventura é o 11 de febreiro de 1985, no medio da que
    é popularmente recoñecida como a etapa máis tensa da Guerra Fría. Os sistemas
    de control da estación espacial soviética Salyut 7 fallaron e perdeuse o
    contacto coa nave. Ao non haber tripulantes nese momento, a estación espacial
    comezou a vagar sen control, rotando sobre o seu eixe axial, que é o eixe
    principal con menor momento de inercia. Isto foi crucial, dado que segundo a
    dinámica do corpo ríxido o movemento dun corpo que xira sobre un dos seus eixes
    principais é estable sempre e cando teñan asociados ou o menor ou o maior
    momento de inercia (recordaremos isto máis adiante). Consecuentemente, aínda
    existía unha pequena posibilidade de iniciar unha misión espacial para tentar
    reparar os fallos e recuperar o control sobre a Salyut 7. Porén, era necesario
    recrutar os cosmonautas adecuados e aí é onde entra en escena o noso
    protagonista: _Vladimir Aleksandrovich Krysin_.

    #figure(
        image(width:80%, "/revistas/002/imaxes/img1.jpg"),
        caption : [Estación espacial Salyut 7.]
    ) <fig:dzhani1>

    Vladimir naceu no actual Uzbekistán e estudou Física na Universidade de
    Leningrado para posteriormente graduarse como instrutor de voo nas Forzas
    Aéreas Soviéticas, onde logo foi seleccionado como cosmonauta. Á idade de 22
    anos casou con Liliya Dzhanibekova, descendente directa de Janibeg, un líder
    medieval dun dos reinos que quedaron logo da disolución do Imperio Mongol. Como
    consecuencia de que o pai de Liliya non tiña fillos varóns, Vladimir decidiu
    adquirir o apelido da súa muller como forma de honrar os seus ancestros e
    continuar coa liña de descendencia, pasando a chamarse _Vladimir
    Dzhanibekov_. Durante os seguintes anos, Dzhanibekov participou en cinco
    misións espaciais, e foi nesta última onde descubriu o efecto que toma o seu
    apelido, mais non nos adiantemos.

    Regresemos ata o 6 de xuño de 1985 no cosmódromo de Baikonur, actual
    Kazakhstán. Ás 06:39:52 dese mesmo día engalou de alí a nave Soyuz-U2, a bordo
    con Dzhanibekov e un enxeñeiro de voo co fin de recuperar a Salyut 7. Dado o
    feito de que o xiro da estación era estable, os soviéticos puideron facer as
    manobras para se aproximaren o suficiente á nave e facer coincidir as rotacións
    conseguindo finalmente recuperar o control da estación espacial, así
    converténdose esta nunha das fazañas máis notables da astronáutica. Unha vez
    comprobaron que o aire era respirable, os cosmonautas entraron na estación e
    comezaron a facer as reparacións necesarias. Dezanove días despois, ocorrería o
    achado. Mentres Dzhanibekov desempacaba a subministración do envío espacial
    Progress-24, unha porca con dúas ás saíu xirando do seu sitio. O problema veu
    cando logo duns segundos, este elemento cambiou de orientación e púxose a
    xirar noutro sentido como se de maxia negra se tratase. O cambio de orientación
    na rotación dun obxecto que en principio non estaba a xirar nese eixe é o que
    actualmente se denomina como _efecto Dzhanibekov_ ou tamén
    _teorema da raqueta de tenis_.

    #figure(
        image(width: 60%, "/revistas/002/imaxes/Tennis_racquet.png"),
        caption : [Eixes principais dunha raqueta de tenis.],
    ) <fig:dzhani2>

    No noso día a día podémolo visualizar facilmente, por exemplo, se colles o teu
    tubo de pasta de dentes, o agarras dende o lado oposto á tapa (co logo cara
    arriba) e o lanzas sobre si mesmo, se tes a maña necesaria (moita) para volvelo
    agarrar, verás que agora está boca abaixo. Este fenómeno é moito máis visible
    nas raquetas de tenis, de aí o seu nome. Un posible efecto secundario é que o
    coñecedor do fenómeno vai pasarse unha semana lanzando obxectos co fin de
    comprobalo, e co fin de evitalo, imos tentar explicar a física do asunto.

    == A física do fenómeno: Por que?

    Co obxectivo de explicar o porqué deste fenómeno temos que desempoar os nosos
    apuntamentos de Mecánica Clásica II e recordar que o movemento xiratorio dun
    obxecto (sólido ríxido en termos físicos) depende principalmente da dirección
    en que xiremos o corpo e o «esforzo» que supón manter a rotación neste eixe.
    É dicir, custa menos enerxeticamente xirar un cilindro sobre o seu eixe axial
    que se o xiramos sobre un eixe perpendicular a este coa mesma velocidade
    angular. As ferramentas matemáticas que nos dan esta información son o vector
    de velocidade angular ($arrow(omega)$) e o tensor de inercia ($II$).
    Pero aínda queda a parte máis importante: obter o movemento do obxecto (as
    ecuacións do movemento), que se conseguen unha vez se resolvan as ecuacións de
    Euler que relacionan as compoñentes da velocidade angular e do tensor de
    inercia (tamén chamados momentos de inercia) nun determinado sistema de
    referencia. Como estamos a traballar nun espazo de 3 dimensións, as compoñentes
    da velocidade angular e momentos de inercia tamén serán 3, por simplicidade:
    $omega_1, omega_2, omega_3$ e $I_1, I_2, I_3$.

    En principio, este sistema de ecuacións diferenciais pode ser sinxelo de
    resolver se o obxecto é moi simétrico, pero este non é o caso da porca ou da
    raqueta de tenis, polo que temos que esforzarnos máis para obter información
    destes movementos. Como xa adiantamos anteriormente, se consideramos un xiro
    maioritario nun dos eixes principais e xiros minoritarios nos outros eixes,
    chegamos a que as ecuacións de Euler nos din que o movemento naquel eixe
    principal asociado ao momento de inercia intermedio ($I_1>I_2>I_3$, por
    exemplo) é inestable, feito que explica a aparición do efecto Dzhanibekov.
    _Pero entón non temos unha solución analítica para o movemento?_ Si
    existe, o problema é que involucran ferramentas matemáticas máis profundas,
    como as funcións elípticas de Jacobi @RouthDynamics ou o elipsoide de
    Poinsot @VanDamme2017, polo que non imos entrar en detalles.

    == Aplicacións e consecuencias: Apocalipse?

    Unha das razóns polas que o goberno soviético ocultou este fenómeno foi
    principalmente polo medo a que a Terra, ao ser un corpo que non é perfectamente
    simétrico, puidese sufrir este mesmo efecto, o que, evidentemente, sería
    catastrófico. Non obstante, a masa da Terra está disposta tal que xira sobre o
    seu eixe de menor inercia e polo tanto, de forma estable, evitando a
    apocalipse. Igual que coa Terra, ocorre o mesmo cos demais planetas, polo que é
    xusto preguntarnos por que os planetas xiran sobre o seu eixe de menor inercia
    e isto é consecuencia directa da conservación do momento angular herdado do
    disco protoplanetario que formou o Sistema Solar. Aínda así, detectáronse unha
    serie de lúas orbitando aos planetas gasosos que si amosan este efecto e, máis
    interesante aínda, publicouse recentemente que unha variedade de púlsar chamado
    magnetar tamén pode sufrir este mesmo efecto por culpa do seu campo magnético
    extremo e provocar ondas gravitacionais @Kantor2023. Finalmente, tamén se
    teorizou coa posibilidade de empregar este efecto para a construción de naves
    que aproveiten o fenómeno para cambiar o sentido da viaxe, o que reduciría
    considerablemente o peso e o combustible necesario para estas misións
    @Ono2022.

    #CrearBibliografia("/revistas/002/bibliografia_DZHANIBEKOV.bib")

]
