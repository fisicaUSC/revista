#import("/estilo.typ"): *

#show: Artigo.with(
  tema      : "DIVULGACIÓN",
  titulo    : [A programadora invisible],
  autoria   : [Manuel Tiago Barbosa Aresta e Victoria Bello Pastor],
  subtitulo : [E como terminou contrariando un Nobel.],
)

#set math.equation(numbering: none)

#columns[

  #quote(
    block: true,
    attribution: [Jim Carrey],
    [Detrás de cada home hai sempre unha muller poñendo os ollos
    en branco.]
  )

  En todos os libros están grandes mulleres da ciencia como Marie Curie, Hipatia
  de Alexandría ou Ada Lovelace. Mais o recoñecemento das mulleres no
  desenvolvemento científico é recente, a pesar que aínda hai moitos teoremas ou
  logros científicos atribuídos a unha autoría masculina sen ter en conta as
  mulleres que puideron facer diso unha realidade. Unha destas mulleres foi Mary
  Tsingou, unha das primeiras programadoras do primeiro supercomputador
  estadounidense e partícipe nun dos experimentos de máis impacto no campo da
  mecánica estatística e da teoría do caos.

  == Quen era Mary Tsingou

  Mary Tsingou-Menzel naceu no ano 1928 en Milwaukee, Wisconsin e criouse no seo
  dunha familia grecodescendente. Por causa da Gran Depresión, na súa infancia
  migrou a Bulgaria en busca dunha maior estabilidade. Porén, tras o inicio da
  Segunda Guerra Mundial, os Tsingou decidiron volver de novo aos EEUU en 1940,
  procurando escapar da difícil situación que se estaba a xestar no continente
  europeo. No seu retorno ao país da liberdade, Mary Tsingou realizou os seus
  estudos de secundaria, e accedeu a unha posterior formación universitaria.
  Finalmente, en 1951 graduouse en matemáticas e educación na Universidade de
  Wisconsin. Nada máis obter o título, buscou traballo como profesora de
  matemáticas, mais o regreso dos veteranos tras a Segunda Guerra Mundial fixo
  que fose case imposible encontrar un posto na educación, sobre todo como
  muller.

  Tsingou desexaba continuar cos seus estudos en matemáticas, e comezou a
  traballar de maneira simultánea no Laboratorio Nacional de Los Álamos en
  xaneiro de 1952, dentro da División Teórica como matemática e computadora.
  Neste traballo, que ela atopaba monótono e 'mundano', dedicábase a realizar
  cálculos para a resolución de ecuacións con calculadoras Marchant. A maioría de
  persoas neste posto eran mulleres mozas, acabadas de saír da universidade.
  Durante este período a súa carreira profesional estaba aínda nos seus inicios,
  pero ela non podía evitar sentir unha certa frustración cara á
  percepción do seu traballo e das súas compañeiras. A pesar disto, a
  desigualdade de condicións provocada polo xénero non limitou a Tsingou, quen
  sempre mantivo a súa ambición e o seu interese por aprender.

  #figure(
    image(width: 100%, "/revistas/004/imaxes/mary1.png"), 
    caption: [Mary Tsingou na súa xuventude, traballando no laboratorio de Los 
    Álamos.]
  )
  
  Nada máis chegar, o laboratorio comezara a recrutar persoas para o grupo do
  MANIAC I, a primeira supercomputadora capaz de gañar contra un humano nunha
  partida de xadrez. No laboratorio ofertaban clases de computación e Tsingou
  apuntouse sen dubidalo dúas veces. A idea inicial era tan só asistir ás clases,
  mais non cambiar de grupo, pois ninguén pretendía apartarse do seu grupo de
  traballo, o T-1, para o grupo do MANIAC, o T-7.

  Finalmente, polas súas capacidades e polas súas habilidades, transferiuse coa
  súa compañeira Mary Kircher e dedicáronse xuntas á computación de problemas,
  sobre todo orientados ás armas. No seu momento, o MANIAC I era a maior máquina
  de computación do estado, e unha das máis grandes do mundo. En plena Guerra
  Fría, o obxectivo do goberno estadounidense era gañar a carreira á Unión
  Soviética no desenvolvemento da bomba de hidróxeno, e esta supercomputadora
  resultou fundamental nese proceso.

  Ao mesmo tempo, entre 1953 e 1954 comezou a traballar co Nobel de física Enrico
  Fermi e os físicos John Pasta e Stanislaw Ulam, autores do problema de
  Fermi-Pasta-Ulam-Tsingou, ou FPUT. Esta colaboración marcaría o inicio nun dos
  episodios máis importantes da súa traxectoria profesional: a súa participación
  técnica na resolución do FPUT.

  == O problema FPU //% Este é sen o ‘T’, todos os demais do texto teñen que ser FPUT

  Enrico Fermi, que recibira o premio Nobel de Física no ano 1938 ao demostrar a
  existencia de novos elementos radioactivos producidos por procesos de
  irradiación con neutróns, confiaba firmemente en que as novas teorías físicas
  fundamentais requirirían de operadores e ecuacións non lineais. A dificultade
  que supuñan devanditas ecuacións, ás veces imposibles de resolver
  analiticamente, derivaba en que non se afondara nelas. Porén, coa creación de
  supercomputadoras como a MANIAC I, Fermi vía unha nova ferramenta para o estudo
  das características non lineais.

  #figure(
    image(width: 100%, "/revistas/004/imaxes/mary2.png"),
    caption: [Algoritmo orixinal escrito á man por Mary Tsingou en 1953.]
  )

  O modelo a seguiren era sinxelo: unha cadea de N partículas, con masa unidade,
  unidas mediante unha interacción cuadrática, cun termo non lineal débil. Dito
  doutra forma, intentaban representar a evolución dun cristal cara ao equilibrio
  térmico a través de 'boliñas unidas por resortes' (o mítico oscilador
  harmónico acoplado). Con este modelo procuraban reafirmar a tese de Fermi, quen
  defendía que nun sistema non lineal habería unha transmisión de enerxía entre
  os modos de oscilación, chegando finalmente a un comportamento caótico dos
  modos e distribuíndo a enerxía entre todos. A non linearidade presentaba até
  entón un desafío, pois era imposible acadar unha solución analítica. Aquí entra
  o papel de Tsingou, quen foi a encargada de deseñar e implementar o algoritmo e
  o código das ecuacións correspondentes para a súa solución.

  A ecuación de partida define o desprazamento da partícula $j$, tendo en conta a
  ecuación lineal de movemento (a clásica do oscilador harmónico) e o parámetro
  de non linearidade ($alpha$), para definir o movemento non lineal de cada
  elemento;

  $ m dot.double(u)_j = &k(u_(j+1) + u_(j-1) - 2u_j)\  
   &+ 2k alpha[(u_(j+1) - u_j) - (u_j - u_(j-1))]. $

  Para calcular a enerxía de cada partícula en base ao seu desprazamento,
  escríbese esta ecuación do movemento en termos do hamiltoniano. É preciso ter
  en conta tamén o elemento non lineal, polo que a ecuación será o
  hamiltoniano do oscilador harmónico acoplado máis un termo non lineal

  $ H = 1/2 sum_(i=0)^N (p_i^2/m + 
  k(u_(i+1) - u_i)^2 + alpha/3 k(u_(i+1) - u_i)^3). $

  Ao non ser lineal o sistema dinámico, non é posible atopar unha solución
  analítica, mais si que se pode descompoñer en modos normais

  $ H = &1/2 sum_(j=1)^N ((p'_j^2)/m + m omega_j^2 q_j^2)\
  &+ alpha/3 sum_(j, l, m=1)^N c_(j l m) a_j a_l a_m omega_j omega_l omega_m. $

  Tras isto, calcúlanse os coeficientes non lineais $c_(j m l)$ e ponse $q_j$ en
  forma exponencial. Despois, súmase para ter en consideración unha ecuación
  xeral e substitúese, sabendo que $k$ vai de $-(N+1)$ a $(N+1)$

  $ S_n &= sum_j^N (-i)^n F [ sum_k A(e^(i ((j+i) k pi)/(N+1)) - e^(i (j k pi)/(N+1)))]^n\ 
  S_n &= F sum_j^N [a_k exp(i ((j+i/2) k pi)/(N+1)) 2sin((k pi)/(2(N+1)))]^n\ 
  S_n &= F sum_j^N [a_k (omega_k)/(omega_0) exp(i ((j+i/2) k pi)/(N+1))]^n. $

  Saltando un par de pasos intermedios, os termos non lineais serían os
  seguintes, tendo en conta a repetición dos índices $j l m$

  $ c_(j l m) &= 2 k ((N+1)F)/(omega_0^3)Z(x)D(x)\
  &= k/(omega_0^3 sqrt(2(N+1)))Z(x)D(x). $

  Baixo estes cálculos, Mary Tsingou programou o MANIAC para que se desen os
  resultados dos cálculos. Nas iteracións iniciais, o sistema funcionaba tal como
  Fermi prevía: a enerxía ía pasando dun modo a outro na cadea, e finalmente o
  sistema termalizábase e demostraba un comportamento caótico, chegando a enerxía
  a todos os modos de maneira case uniforme. Porén, de maneira accidental, os
  cálculos deixáronse durante máis tempo do previsto. Isto non só lle levaría a
  contraria a Fermi, senón que abriría as portas a unha nova incógnita dentro da
  teoría do caos. Cando o valor de $alpha$ e a forza eran baixos, a enerxía íase
  movendo entre modos até un punto en que volvía case toda ao modo inicial. Non
  se daba ese comportamento caótico que Fermi anhelaba atopar no experimento,
  senón que mostraba unha especie de periodicidade case exacta no seu regreso.

  #figure(
    image(width: 100%, "/revistas/004/imaxes/mary3.png"),
    caption: [Resultados do experimento orixinal nos que se mostra que a enerxía
      volve de novo ao modo 1, ou modo inicial, tras unha cantidade
      determinada de iteracións.]
  )

  O desenvolvemento tecnolóxico dos tempos contemporáneos permitiu que se volvese
  a realizar o experimento unha serie de veces para dar novos resultados. Aínda
  así, os resultados publicados en 1955 foron fundamentais e relacionáronse con
  conceptos posteriores como a ecuación KdV e os solitóns. En efectos prácticos
  que todo o mundo pode observar, este fenómeno está presente no día a día en
  cousas tan fundamentais como a fibra óptica, as memorias RAM, os GPS ou as
  ecografías. Polo tanto, o FPUT podería considerarse pioneiro no desenvolvemento
  da física teórica que aplicamos no presente, e con especial impacto na
  tecnoloxía dixital.

  == O T que faltaba

  Pese a realizar un importante labor dentro da investigación do problema FPUT,
  Mary Tsingou non obtivo recoñecemento durante moito tempo. A principal razón á
  que se lle atribúe esta decisión foi que ela non estivo involucrada no propio
  proceso de escritura do problema, senón que se dedicou a programar o ordenador
  e a interpretar algunhas gráficas. A decisión de non incluír inicialmente a
  Tsingou como coautora espertou controversias co paso dos anos. No período
  contemporáneo ao experimento, as persoas dedicadas á programación sempre
  figuraban como autores neste tipo de traballos, polo que a exclusión da
  científica era incomprensible. O argumento que xustificaba a súa exclusión,
  aquel que eliminaba o seu nome por non teren participado directamente na
  escritura do problema, viuse rebatido despois de analizar en detalle o rol que
  xogou Enrico Fermi. O físico italiano tampouco estivera involucrado na
  redacción do artigo, posto que falecera no ano 1954, un ano antes da
  publicación do experimento.

  #figure(
    image(width: 100%, "/revistas/004/imaxes/mary4.png"),
    caption: [ Nota de páxina con 2 liñas de agradecemento á 'señorita Mary Tsingou'
        pola codificación do problema no MANIAC de Los Álamos.]
  )

  Foi no ano 2008 cando se reconsiderou o rol que xogara Tsingou no traballo. O
  físico francés Thierry Dauxois escribiu no número de xaneiro un artigo para a
  revista _Physics Today_, titulado 'Fermi, Pasta, Ulam and a mysterious
  lady'. Nesta peza explicaba o labor elemental que desenvolveu Tsingou no
  proceso, descrito como a deseñadora do código computacional. Cabe mencionar
  que, no artigo orixinal publicado en 1955, incluíanse unhas liñas de
  agradecemento á científica pola súa participación, pero sen recoñecela como
  coautora do traballo. Esta mención espertou inquedanza entre a comunidade
  científica, posto que nunca se falaba da cuarta integrante do equipo, da
  nomeada por Dauxois como 'dama misteriosa'. Despois de ter investigado sobre
  a súa función, Mary Tsingou pasou a ser unha das coautoras por ter codificado
  os resultados e ter programado os ordenadores empregados no experimento.

  No resto da súa vida profesional, Tsingou dedicouse a traballar en diferentes
  proxectos como científica. Un dos máis salientables foi a súa participación nos
  cálculos do proxecto da Iniciativa de Defensa Estratéxica (ou proxecto Star
  Wars), ideado por Ronald Reagan durante a Guerra Fría para protexer Os Estados
  Unidos con armas nucleares estratéxicas. Ademais disto, traballou na obtención
  de solucións numéricas para as ecuacións de Schrödinger, colaborou con John Von
  Neumann para estudar a mestura entre dous fluídos de distintas densidades e
  retomou na década dos 70 o problema FPUT, esta vez da man do científico James
  Leslie Tuck, co obxectivo de estudar frecuencias máis longas. A científica
  xubilouse finalmente no ano 1991, e pasou a vivir unha vida discreta xunto co
  seu marido en Los Álamos.

  Por todo o que tivo feito na súa traxectoria, Mary Tsingou marcou un antes e un
  despois na historia da física computacional e, sen dúbida, foi un dos maiores
  expoñentes femininos na ciencia do século XX. O FPUT non podería terse
  realizado sen Tsingou, mente encargada de darlle forma ao mesmo, deseñando e
  programando o código numérico. Sen o seu traballo, a exploración dos sistemas
  non lineais e o posterior desenvolvemento da teoría do caos non terían seguido
  o mesmo camiño. O seu exemplo continúa inspirando as novas xeracións de físicas
  e matemáticas, pois o seu legado científico transcenderá o tempo.

  #SenCita("mistery_lady")
  #SenCita("wrong_righted")
  #SenCita("entr_mary")
  #SenCita("dama_misteriosa")
  #SenCita("alejandro_mata")

  #CrearBibliografia("/revistas/004/bibliografia_MANU_VICT.bib")
]
