#import("/estilo.typ"): *

#show: Artigo.with(
  tema      : "DIVULGACIÓN",
  titulo    : [A escada cósmica de distancias],
  autoria   : [Pablo Falgueras Casarejos],
  subtitulo : [O conxunto de métodos que permite medir distancias no Universo.],
)

#columns[
  A diferenza da nosa vida cotiá, para medir distancias cósmicas non podemos
  utilizar instrumentos convencionais (un metro, un calibre…), necesitamos buscar
  outras formas enxeñosas para estudar a escala do Universo. Para este propósito,
  existe un conxunto de métodos (a maioría indirectos) que son válidos nun certo
  rango de distancias e os cales están calibrados por outro método nun rango
  inferior. Todos eles forman a denominada “escada cósmica de distancias”. A
  continuación, comentaremos os máis relevantes.

  En primeiro lugar, para obxectos próximos dentro do Sistema Solar, é posible
  emitir sinais de radar cara a un corpo onde se reflicten e regresan á Terra.
  Desta maneira, coñecida a velocidade da luz e medindo o tempo que tarda en ir e
  volver o sinal, pódese calcular con moita precisión a distancia ao obxecto. O
  problema é que para distancias maiores a unhas 10 unidades astronómicas (au),
  as ondas reflectidas son demasiado tenues para ser detectadas. Neste sentido,
  as misións Apollo situaron varios retrorreflectores (espellos que reflicten a
  luz cara á fonte) na Lúa, que aínda seguen activos.

  Se queremos medir distancias maiores, por exemplo, a estrelas próximas, podemos
  utilizar un dos piares fundamentais da “escada cósmica”, co cal se calibran os
  demais métodos: a paralaxe. Para observar este fenómeno, basta con mirar un dos
  nosos dedos cun só ollo, e despois, co outro. Veremos que o dedo cambia
  lixeiramente a súa posición debido a que cada ollo capta imaxes distintas. De
  feito, ese cambio é maior canto máis cerca se atopa un obxecto. Grazas a que a
  Terra orbita arredor do Sol, se realizamos dúas observacións separadas por seis
  meses (en puntos opostos da órbita), poderemos medir a paralaxe anual de
  estrelas próximas a nós. Precisamente, de aquí provén a definición do parsec
  (pc), que é a distancia ao Sol á cal un corpo celeste se observa baixo un
  ángulo de paralaxe igual a 1 segundo de arco.

  Para imaxinar o pequeno que é ese ángulo, podemos comparalo co diámetro angular
  do Sol ou a Lúa, que é de medio grao aproximadamente, o que equivale a 30
  minutos de arco ou 1 800 segundos de arco. Ademais, os ángulos de paralaxe son
  aínda menores, xa que a estrela máis próxima (Próxima Centauri) atópase a unha
  distancia maior a 1 pc, polo que a súa paralaxe anual é menor a 1 segundo de
  arco (en torno a 0.77”). Isto quere dicir, que para as demais estrelas, ao
  estar máis lonxe, os ángulos son aínda máis pequenos. Non obstante, misións
  como o telescopio espacial Gaia ou o instrumento WFC3 do telescopio espacial
  Hubble son capaces de alcanzar resolucións duns 20 microsegundos de arco,
  permitindo medir distancias de ata 5 000 pc.

  #figure(
    image(width: 100%, "/revistas/004/imaxes/parsec.jpg"),
    caption: [O parsec, a unidade de distancia máis empregada en
        astronomía. #cite(label("Wikimedia"))]
  )

  Iso si, dado que só o tamaño da Vía Láctea estímase en 30 000 pc, precisamos
  doutros métodos para distancias maiores. Aquí atopamos o seguinte chanzo da
  escada, un tipo de estrelas variables moi especiais denominadas Cefeidas.
  Grazas a que son moi luminosas, poden detectarse ata a varias decenas de
  megaparsecs. As Cefeidas son estrelas variables pulsantes, é dicir, estrelas
  cuxa luminosidade varía de forma periódica debido á expansión e contracción das
  súas capas externas. O interesante é que existe unha relación entre o seu
  período de pulsación e a súa luminosidade intrínseca. Este descubrimento
  correspóndelle á astrónoma Henrietta S. Leavitt, quen en 1908, estudando
  estrelas variables na Pequena Nube de Magalhães (SMC), decatouse de que aquelas
  cun período máis longo eran máis brillantes, e as que tiñan un período máis
  curto eran máis tenues, supoñendo que se atopaban todas aproximadamente á mesma
  distancia ao pertencer á SMC.

  O que sucede agora é que coñecendo o período dunha Cefeida, podemos calcular a
  súa luminosidade intrínseca. Ao comparala co seu brillo aparente na Terra,
  pódese deducir o lonxe que está tendo en conta que o fluxo recibido diminúe co
  cadrado da distancia (supoñendo un universo estático e euclídeo, na práctica o
  cálculo pode ser un pouco máis complexo). Este tipo de obxectos cuxa
  luminosidade podemos determinar son coñecidos como “candeas estándar”.

  O problema é que unicamente utilizando Cefeidas, só podemos coñecer as
  distancias relativas entre elas; para saber a distancia real debemos calibrar a
  relación período-luminosidade. A solución é utilizar o método da paralaxe para
  determinar a distancia a Cefeidas próximas, calibrando así esa relación, para
  despois estimar a distancia a outra Cefeida máis afastada onde non se pode
  empregar a paralaxe.

  Aínda que as variables Cefeidas son moi brillantes, necesitamos outro tipo de
  candea estándar para distancias todavía maiores: as supernovas, concretamente
  as de tipo Ia. Estes fenómenos comparten a mesma orixe, todos eles prodúcense
  cando unha anana branca (remanente dunha estrela pouco masiva, como o Sol)
  absorbe material dunha estrela compañeira nun sistema binario. As ananas
  brancas non colapsan pola súa gravidade debido á presión de dexeneración dos
  electróns. Iso si, esta oposición á gravidade ten un límite, o límite de
  Chandrasekhar, o cal se corresponde cunhas 1.44 masas solares. Cando a anana
  branca absorbe material da outra estrela e supera ese límite, prodúcese unha
  supernova Ia. Aínda que todas se orixinan da mesma maneira, non teñen
  necesariamente a mesma luminosidade, mais si é parecida. O que sucede é que
  teñen unha curva de luz idéntica: existe unha relación entre o máximo de
  luminosidade e o tempo que esta tarda en diminuír (por exemplo, ata a metade do
  máximo). Desta forma pódese determinar a luminosidade intrínseca da supernova e
  comparala co brillo vista desde a Terra.

  #figure(
    image(width: 100%, "/revistas/004/imaxes/supernova.jpg"),
    caption: [SN 2025rbs, unha supernova de tipo Ia descuberta en xullo deste ano na
        galaxia NGC 7331. (Fotografía do autor)]
  )

  Novamente, é preciso calibrar esa relación, polo que se recorre ás variables
  Cefeidas. Se detectamos unha supernova Ia nunha galaxia próxima onde tamén haxa
  Cefeidas, despois poderemos estimar a distancia a outra galaxia máis lonxe onde
  xa non se poidan detectar as estrelas variables. En resumo, coñécense as
  distancias ás supernovas Ia grazas ás Cefeidas, que a súa vez requiren da
  paralaxe (de aquí provén o nome de “escada”).

  Finalmente, para medir as distancias máis grandes adóitase utilizar o
  desprazamento ao vermello da luz. Sábese grazas á lei de Hubble que as galaxias
  distáncianse de nós máis rápido canto máis lonxe se atopan debido á expansión
  do espazo-tempo, polo que as liñas de absorción dos seus espectros desprázanse
  cara a lonxitudes de onda maiores. Ao comparar as observacións cun espectro de
  referencia obtido nun laboratorio, mediremos o desprazamento ao vermello para
  finalmente determinar a distancia á galaxia.

  Estes unicamente son algúns dos métodos utilizados para medir as enormes
  distancias no universo. Para concluír, tamén poderiamos mencionar outros como a
  correlación coa secuencia principal do diagrama H-R (Hertzsprung-Russel), no
  que se clasifican as estrelas polo seu espectro e luminosidade; as estrelas
  variables RR Lyrae, similares ás Cefeidas pero con períodos de pulsación máis
  curtos; a relación de Tully-Fisher entre a velocidade de rotación das galaxias
  espirais e a súa luminosidade; a relación de Faber-Jackson entre a dispersión
  de velocidades das estrelas en galaxias elípticas coa súa luminosidade, e máis.
  Ao final, todos estes métodos son complementarios entre si e axúdannos a
  comprender un pouco mellor o noso lugar no cosmos.

  #SenCita("Ryden")
  #SenCita("Battaner")
  #SenCita("Lallena")
  #SenCita("Abril")
  #SenCita("Catala")
  #SenCita("Galfard")

  #CrearBibliografia("/revistas/004/bibliografia_PABLO_FC.bib")
]
