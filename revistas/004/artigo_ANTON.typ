#import("/estilo.typ"): *

#show: Artigo.with(
  tema      : "FILOSOFÍA",
  titulo    : [Que é un metro?],
  autoria   : [Antón Táboas Pazo],
  subtitulo : [Designadores ríxidos; relación entre linguaxe e mundo.],
)

#columns[
  
  == Pregunta inicial

  Que queremos dicir cando falamos sobre que tal cousa ten un metro de longo ou
  un litro de volume? Seguro que esta é unha pregunta habitual entre os cativos
  cando aprenden as unidades de medidas na escola. Tal pregunta asemella ser
  inocente e doada de responder: que un metro mida «un metro» débese a que os
  científicos en 1799 estableceron a convención de que certa barra gardada nunhas
  oficinas de París medía un metro, e o termo «metro» designa esa lonxitude a
  partir desa barra.

  Porén, esta pregunta aparentemente sinxela ten moita máis miga da cal un pode
  sospeitar. Outro neno podería obxectar: «Mais se a barra é de metal, pódese
  dilatar coa calor». E con isto xorde a seguinte dúbida: se a barra de metal que
  designa un metro muda de tamaño, hai algún momento no cal deixe de medir un
  metro?

  De novo, a resposta a esta pregunta resulta sinxela: «os científicos encargados
  de determinar que esa barra designa “un metro” acordarán que mide “un metro” en
  tales e cales condicións» (definición de 1927). Malia isto, a pregunta non
  desaparece tan doadamente. Como pode ser que a barra que designe a unidade de
  «un metro» non mida un metro baixo certas condicións?

  == Kripke e os designadores ríxidos

  Para aclarar esta cuestión, podemos acudir ás teses do filósofo Saul Kripke
  (1940–2022). No seu famoso artigo _Naming and necessity_#footnote[Texto
  onde aparece a súa conferencia do día 20 de xaneiro de 1970 onde expón o que
  será tratado neste artigo.] (1970)  introduce o concepto de «designador
  ríxido»#footnote[Boa parte das teses de _Naming and Necessity_ xa foran
  formuladas con anterioridade por Ruth Barcan Marcus (1921–2012), quen expuxo
  esas ideas en varias conferencias ás cales o propio Kripke asistiu. A
  influencia é evidente, malia que o recoñecemento explícito brilla pola súa
  ausencia.], co cal propón unha nova maneira de entender a relación entre a
  linguaxe e o mundo.
  Kripke introduce esta noción como unha crítica á teoría descriptivista dos
  nomes propios, defendida por autores como Frege e Russell, segundo quen o
  significado dun nome vén dado por unha descrición asociada (por exemplo,
  «Aristóteles» significaría «o mestre de Alexandre Magno»). A proposta de
  Kripke supón, pois, unha ruptura coa tradición analítica ao afirmar que os
  nomes propios non describen, senón que refiren directamente aos individuos, e
  ademais fano de maneira ríxida, é dicir, en todos os mundos posibles onde ese
  individuo exista.

  Un dos obxectivos de Kripke foi clarificar os termos que a tradición filosófica
  adoitou mesturar: a priori/posteriori e necesario/continxente. Segundo Kripke,
  necesidade e continxencia son categorías metafísicas (teñen que ver co modo en
  que o mundo é), mentres que _a priori_ e _a posteriori_ son
  categorías epistemolóxicas (teñen que ver co modo en que coñecemos o mundo).

  Así, un enunciado é necesario cando é verdadeiro en todo mundo posible e non
  podería ser doutra maneira; é continxente cando, aínda que de feito é
  verdadeiro, podería non selo. Un enunciado é _a priori_ cando pode
  coñecerse independentemente da experiencia e _a posteriori_ cando
  soamente pode coñecerse por medio da experiencia#footnote[Os exemplos típicos
  de enunciados que poden coñecerse _a priori_ son os das matemáticas:
  $2+1=3$. Non fai falta máis nada que coñecer regras e funcións para saber
  realizar unha suma; non fai falta ir ao mundo.]. Para Kripke, ningunha destas
  dúas categorías (necesidade e aprioricidade) están contidas unha na
  outra#footnote[Neste punto é probable (se liches o pé de páxina anterior) que
  os enunciados a priori sexan necesarios: é moi intuitivo pensar que
  necesariamente $2+1=3$, mais agarda un pouco para saber como desliga Kripke
  estas dúas categorías de verdade.]. De tal modo que non todo o que é necesario
  é _a priori_, nin todo o que é _a priori_ é necesario#footnote[A
  tradición (os positivistas lóxicos) consideraba que si.]. Kripke entende que os
  enunciados analíticos son verdadeiros en virtude do seu significado e que son
  verdadeiros en todos os mundos posibles en virtude do seu significado.

  Kripke foi quen popularizou, e formalizou, a noción de «mundos posibles» na
  análise filosófica. Entende estes «mundos posibles» como situacións
  contrafácticas#footnote[A caracterización lóxica é: $not P arrow.r.double.long Q$.], é
  dicir, caracterizacións puramente lóxicas do tipo: «nalgún mundo posible Pedro
  Sánchez non é presidente do goberno no ano 2024», isto non quere dicir que
  exista un mundo tal#footnote[Existen posicións filosóficas deste tipo. Por
  exemplo, o realismo modal de David Lewis que entende os mundos posibles como
  países estranxeiros.], simplemente é un «experimento mental» dunha situación na
  cal Pedro Sánchez non foi presidente do goberno no ano 2024.

  Do exemplo anterior pódense sacar varias conclusións para entender a cuestión
  inicial deste artigo. Podémoslle preguntar a alguén que nos defina a Pedro
  Sánchez, que diga que cre que é esencial a el. Unha das posibles respostas que
  alguén poida dar é que «ser presidente do goberno no ano 2024» é esencial a
  «Pedro Sánchez». No entanto, postulamos un mundo posible ($w_1$), onde Pedro
  Sánchez non é presidente do goberno no ano 2024; e aínda así recoñecemos a esa
  persoa como «Pedro Sánchez», aínda que non faga ningunha das actividades que
  consideramos esenciais no noso mundo ($w_0$) ou aínda que se chame «Michèle
  Mouton». Isto ocorre porque, segundo Kripke, os nomes son designadores ríxidos,
  é dicir: refiren o mesmo individuo en todos os mundos posibles onde ese
  individuo exista. Pedro Sánchez será Pedro Sánchez aínda que se chame «Javier
  Ibarra».

  == O argumento de Kripke

  Volvamos agora ao caso inicial e poñamos como exemplo o seguinte enunciado:
  // Mellorade esto por favor
  #[
    #set enum(indent: 1em, numbering: "(1)")
    + «un metro é a lonxitude de $B$, onde $B$ é certa barra que hai en París».
  ]
  
  #[
    #set par(first-line-indent: 0pt)
    Desta oración podemos extraer dúas interpretacións:
  ]

  #[
    #set enum(indent: 1em, numbering: "a.")
    + A barra mide exactamente un metro.
    + A barra fixa a referencia dun «metro».
  ] 

  Se respondemos _a_, estariamos dicindo que a barra mide necesariamente
  un metro de longo o que implicaría dicir que (1) é unha verdade necesaria, e
  por tanto, _a priori_. Malia isto, se sometemos a unha certa temperatura
  a barra, esta dilatarase e aumentará a súa lonxitude, o que mostra que a
  lonxitude é unha propiedade accidental. Antes xa dixemos que (1) é unha verdade
  necesaria, unha mesma proposición non pode ser necesaria e continxente ao mesmo
  tempo.

  Se respondemos _b_ estariamos a dicir: hai unha determinada lonxitude
  que se desexa demarcar e se demarca mediante unha propiedade accidental; isto
  é: hai unha barra desa lonxitude. Se é accidental podemos dicir: «Se a barra
  $B$ en $t_0$ someteuse a calor, a barra $B$ en $t_0$ non tería un metro de
  lonxitude». Isto ocorre porque noutro mundo posible a barra podería ser máis ou
  menos longa e continuariamos a dicir que esa barra mide un metro. O que facemos
  con (1) é estipular a referencia da expresión «un metro», estipulando que «un
  metro» ten que ser un designador ríxido da lonxitude de $B$ en $t_0$. Do que se
  segue que non é unha verdade necesaria que $B$ teña un metro de longo en $t_0$.

  Polo tanto, o enunciado (1) non expresa unha verdade necesaria, senón unha
  forma de fixar a referencia. Non usamos a barra para atribuírlle a propiedade
  «un metro», senón que a usamos para fixar a referencia dunha unidade.

  Toparse con isto último asemella curioso, porque temos que:

  + Dicir que «$B$ ten un metro de longo» é un enunciado
       continxente.#footnote[Enunciado que pode ser doutro modo noutro mundo
       posible. Sempre e cando «un metro» sexa un designador ríxido.]

  + Ao dicir que «$B$ ten un metro de longo» parece que se sabe
       _a priori_ que a barra $B$ ten un metro de longo.

  == Conclusións

  O caso do metro móstranos unha idea moi suxestiva: algo pode ser continxente e
  pode coñecerse _a priori_. É continxente porque podería empregarse outra
  barra ou variar as dimensións desta, para estipular que é un metro. Agora ben,
  é _a priori_ porque unha vez estipulado, isto é, unha vez establecida a
  definición de que o metro padrón é un metro, fíxase a referencia dun metro.
  Kripke di que empregamos a barra para fixar a referencia «un metro». É dicir:
  no enunciado «a barra $B$ mide un metro», a expresión «un metro» é un
  designador ríxido (refírese a unha certa lonxitude en todos os mundos
  posibles), mentres que a expresión «a barra $B$» non designa nada rixidamente.

  Aínda que dende 1973 chamámoslle «un metro» á distancia percorrida pola luz no
  baleiro en $1\/299 thin 792 thin 458$ partes dun segundo e non se empregue unha barra 
  de platino para fixar a lonxitude dun metro, o termo «a distancia percorrida
  pola luz no baleiro en $1\/299 thin 792 thin 458$ partes dun segundo» continúa a
  funcionar como un designador ríxido xa que segue fixando a referencia dun
  metro, aínda que sexa mediante un feito físico diferente. Podemos imaxinar un
  mundo posible onde a luz tardase máis ou menos en percorrer esa distancia, e
  aínda así chamariamos «un metro» a esa lonxitude.

  En definitiva, o que asemellaba ser unha cuestión técnica – que é un metro? –
  resulta ser unha xanela á filosofía da linguaxe e á metafísica.

  #SenCita("kripke_1985")
  #SenCita("themetre")
  
  #CrearBibliografia("/revistas/004/bibliografia_ANTON.bib")
]
