#import("/estilo.typ"): *

#show: Artigo.with(
  tema      : "DIVULGACIÓN",
  titulo    : [Por que o bosón de Higgs non é moi "natural"],
  autoria   : [Víctor Díaz Díaz],
  subtitulo : [Breve explicación da relación entre o problema da xerarquía e a
supersimetría.],
)

#columns[

  == Introdución

  As teorías cuánticas de campos (QFTs) son a ferramenta máis poderosa da que
  dispoñemos para entender teoricamente as interaccións entre partículas. Á xa
  alta complexidade sobre a que se constrúen as teorías, hai ademais que engadir
  o feito de que, á hora de empregalas para calcular observables, debe facerse
  dun xeito coidadoso se non se quere obter sempre a mesma resposta: infinito.

  Un resultado infinito nun cálculo teórico sempre quere dicir o mesmo: a teoría
  non ten poder preditivo no réxime no que se está aplicando, é necesario
  empregar un modelo diferente. Non obstante, traballando con algunhas QFTs é
  posible "domear os infinitos", de xeito que se poden facer redefinicións
  consistentes dos seus parámetros para conseguir resultados finitos, de maneira
  que as diverxencias teóricas se cancelan para non aparecer nos observables.
  Este proceso denomínase _regularización_, e existen diversos métodos
  coas súas vantaxes e inconvenientes.

  Que isto sexa algo a ter en conta quere dicirnos que as nosas teorías son
  teorías efectivas e non son válidas en calquera escala de enerxía. Ao
  aplicalas a distintas escalas, deben ser modificadas proporcionalmente a través
  dun proceso que se denomina _renormalización_, e determina como as altas
  enerxías (UV, de ultravioleta) e as baixas enerxías (IR, de infravermello) se
  relacionan. Esta é unha cuestión de importancia capital, xa que unha teoría non
  renormalizable non pode proporcionar predicións observables.

  Tanto o procedemento matemático de regularización e renormalización como a súa
  historia son temas longos e arrevesados, e merecen ser tratados de xeito
  extenso noutro momento. Neste artigo imos explorar o concepto relacionado da
  _naturalidade_, o cal non está exento de debate, aínda a día de hoxe.

  == O concepto de naturalidade en física

  Empecemos por considerar unha QFT xenérica, que sempre poderá escribirse como

  $ cal(L) = sum_i g_i O_i, $
  
  onde os $O_i$ son operadores compostos de campos cuánticos e os $g_i$ son os
  parámetros correspondentes, tales como masas e constantes de acoplamento. A
  acción correspondente en $D$ dimensións será entón

  $ S = integral "d"^D x thin sum_i g_i O_i. $

  Seguindo o que se indicou anteriormente, imos tratar esta teoría como unha
  teoría efectiva válida ata unha escala $Lambda$, denominada _cutoff_,
  que determina a escala de enerxía característica empregada no proceso de
  renormalización #cite(label("Polchinski")). Deste xeito, se un operador $O_i$ ten
  dimensión $delta_i$, este terá unidades de $Lambda^(delta_i)$ e o
  coeficiente correspondente terá a forma

  $ g_i = c_i Lambda^(D-delta_i), $

  onde $c_i$ é agora adimensional.

  Segundo a relación de $D$ e $delta_i$, os operadores clasifícanse en tres
  tipos. Se $delta_i < D$, o operador será _relevante_ a baixas enerxías,
  xa que o coeficiente correspondente medrará de xeito polinómico en $Lambda$.
  Se $delta_i = D$, o coeficiente será constante para calquera $Lambda$, e o
  operador será _marxinal_. Por último, para $delta_i > D$ o coeficiente
  correspondente decrecerá de xeito polinómico en $Lambda$ e o operador será
  _irrelevante_ a baixas enerxías. En todo caso, a escala de enerxía
  característica dunha teoría virá determinada polo coeficiente coa potencia
  maior de $Lambda$, e unha teoría será renormalizable se todos os seus
  operadores son relevantes ou marxinais.

  O concepto de _naturalidade_ introdúcese neste momento: é de esperar que
  o valor numérico dos parámetros $g_i$ sexa da orde da escala característica, o
  que se traduce en

  $ c_i ~ cal(O)(1). $

  Se isto se cumpre, dise que o parámetro $g_i$ é _natural_. No caso
  contrario, se o valor de $c_i$ é moi grande ou moi pequeno, dise que $g_i$ está
  _finamente axustado_ #cite(label("Wells")). A primeira impresión que pode xerar
  esta explicación é usualmente de confusión, de innecesidade. Falar de
  naturalidade lévanos ao límite entre a ciencia e a filosofía, e parece un
  esforzo por facer que as nosas teorías encaixen dentro dunhas consideracións
  estéticas arbitrarias máis que corresponderse coa investigación científica.
  Certamente, o concepto de naturalidade é profundamente polémico dentro da
  física teórica. Algúns autores formulan que é absurdo tratalo en calquera caso,
  outros intentan evitalo con consideracións antrópicas (que son quizais máis
  polémicas aínda) mentres que si existen certos argumentos no seu favor. E é que
  o argumento da naturalidade xa foi empregado con éxito na física: foi un
  elemento importante na teorización do quark $c$ por Glashow, Illiopoulos e
  Maiani #cite(label("GIM")) e o cálculo da súa masa antes do seu descubrimento
  experimental #cite(label("GaillardLee")).

  Sexa cal sexa a resposta ao debate, é importante. Non só porque sempre é
  interesante entender mellor as nosas teorías, senón porque a máis importante da
  que dispoñemos enfróntase ao concepto de naturalidade de xeito irremediable: no
  Modelo Estándar, a masa do bosón de Higgs viola a naturalidade.

  == O problema da xerarquía e a masa do Higgs

  O Modelo Estándar é unha teoría efectiva. En principio, debe de ser unha teoría
  válida ata a escala da gravidade cuántica, i.e. a masa de Planck $M_P$. Imos
  analizar en detalle os termos do Modelo Estándar para entender en que grao
  esperamos que isto sexa así. Tendo en conta o que se explicou anteriormente, se
  escribimos todos os termos en función de $Lambda$, veremos que todos os termos
  son marxinais, renormalizables, excepto un. A masa do Higgs ten a forma

  $ cal(L) = m^2_H |Phi|^2. $

  Tanto o operador como o parámetro teñen neste caso $delta = 2$, e polo tanto
  son relevantes a baixas enerxías. A masa do Higgs poderá expresarse entón
  como #cite(label("Hebecker"))

  $ m^2_H ~ c_H Lambda^2, $ <eq:H_mass>

  onde $c_H$ é adimensional e esperariamos que $Lambda^2 ~ M^2_p$. Isto, non
  obstante, manifesta unha situación incómoda. O valor medido experimentalmente
  para a masa é $m_H approx 126$ GeV, é dicir, $m_H ~ 10^2$ GeV, mentres que
  $Lambda^2 ~ 10^(36)$ GeV. Isto implica que $c_H ~ cal(O)(10^(-34))$,
  o que contradí de xeito espectacular a suposición de que $c_H ~ cal(O)(1)$.

  Este feito ilustra o _problema da xerarquía_ do Modelo Estándar: a
  escala electrofeble (definida pola masa do Higgs) é moito menor que a escala de
  Planck (definida pola masa de Planck), e isto é relevante no contexto da
  renormalización. Ao calcular as correccións cuánticas á masa do Higgs a
  primeira orde, regularizando a teoría co cutoff $Lambda = M_p$, atópase que

  $ m^2_H (mu) = m^2_H (Lambda) + c_H/(16 pi^2) Lambda^2 + cal(O)(Lambda^0), $

  onde $m^2_H(mu)$ é a masa do Higgs calculada no IR a partir do seu valor no
  UV, $m^2_H(Lambda)$, e o termo con $Lambda^2$ é a corrección a primeira orde
  $delta m^2_H$. Para ter un campo de Higgs dinámico, necesitamos que a súa masa
  no IR non sexa infinita, e para iso $delta m^2_H$ debe tomar un valor da orde
  da masa IR, o que efectivamente nos forza a que $c_H ~ cal(O)(10^(-34))$.

  Pero entón, debe violarse a naturalidade de xeito inevitable? Resulta que non.
  Se impoñemos que a naturalidade debe preservarse, existe un xeito relativamente
  simple#footnote[Simple en idea, complexo en execución.] de solucionar o
  problema da xerarquía que nos leva máis aló do Modelo Estándar: debemos
  introducir a supersimetría.

  == Supersimetría

  A _supersimetría_, como o seu nome indica, é unha simetría dentro dunha
  QFT. A súa formulación matemática é complexa, pero a idea é bastante simple:
  unha transformación supersimétrica $Q$ transforma bosóns en fermións, e
  viceversa #cite(label("SUSY")). Así, esquematicamente, teriamos un campo fermiónico
  $phi.alt$ relacionado co campo de Higgs $Phi$ segundo

  $ Q Phi ~ phi.alt. $

  A corrección á masa do Higgs vén principalmente de bucles nos que se forman
  pares $t accent(t, -)$ virtuais. O efecto importante da supersimetría é que as
  correccións cuánticas inducidas polo novo campo $phi.alt$ teñen a mesma forma
  que as do quark $t$, pero co signo cambiado. Deste xeito podemos facer que se
  cancelen, e así $c_H=0$ automaticamente #cite(label("Agashe")).

  #figure(
    image(width: 100%, "/revistas/004/imaxes/naturalness_fig12.png"),
    caption: [Correccións cuánticas a primeira orde da masa do Higgs no Modelo
        Estándar.]
  )

  #figure(
    image(width: 100%, "/revistas/004/imaxes/naturalness_fig34.png"),
    caption: [Correccións cuánticas inducidas polo novo campo fermiónico $phi.alt$,
        que compensan as anteriores.]
  )

  Este feito foi unha das primeiras pezas que motivaron o estudo da
  supersimetría, e durante moito tempo esperouse que unha extensión
  supersimétrica do Modelo Estándar fose o camiño a seguir. De feito, o LHC foi
  construído orixinalmente con dous obxectivos previsibles: producir o bosón de
  Higgs e partículas supersimétricas. O primeiro foi todo un éxito, pero o
  segundo parece cada vez máis improbable.

  Malia todo, a Supersimetría non foi abandonada completamente. Existen xeitos de
  rompela espontaneamente de maneira que, se ben é unha simetría da teoría
  fundamental, non se manifesta nas baixas enerxías ás que temos acceso. Ademais,
  é un ingrediente imprescindible para xerar fermións nunha teoría de cordas
  (supercordas), e as extensións supersimétricas de teorías gauge proporcionan
  pistas moi importantes no estudo destas últimas, que aínda presentan numerosos
  problemas sen resolver.

  == Conclusións

  O concepto de naturalidade dentro da física teórica é moi complexo. A pesar de
  terse mostrado eficaz á hora de descubrir nova física no pasado, a súa validez
  como criterio de selección á hora de construír novas teorías non está nada
  asentada, e segue a ser un motivo de debate intenso entre os físicos.

  Como na maior parte de casos dentro da ciencia, o mellor seguramente non sexa
  desbotalo completamente, pero tratar con escepticismo todas as circunstancias
  nas que se recorra a el. É unha cuestión máis filosófica que científica, polo
  que é moi importante ter coidado de empregar este concepto e outros similares
  como unha ferramenta máis, pero non como unha xustificación sinxela para
  resolver cuestións complexas de xeito apurado.

  Para quen estea interesado en aprender máis sobre o tema da naturalidade e a
  súa situación na física teórica, recomendo moito a tese de máster de C.D.
  Dijkstra #cite(label("Dijkstra")).

  #CrearBibliografia("/revistas/004/bibliografia_VICTOR_DD.bib")
]
